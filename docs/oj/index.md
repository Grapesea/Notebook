> 用“些语”再题瓢泉，歌以饮客，声韵甚谐，客皆为之釂。
> 
> 听兮清佩琼瑶些。明兮镜秋毫些。君无去此，流昏涨腻，生蓬蒿些。虎豹甘人，渴而饮汝，宁猿猱些。大而流江海，覆舟如芥，君无助、狂涛些。
>
> 路险兮山高些。块予独处无聊些。冬槽春盎，归来为我，制松醪些。其外芳芬，团龙片凤，煮云膏些。古人兮既往，嗟予之乐，乐箪瓢些。
> 
> ——辛弃疾《水龙吟·听兮清佩琼瑶些》